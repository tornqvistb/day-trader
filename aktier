Stabila aktier

1. Holmen – Skogsbolaget med betydande realtillgångar i skog, men också vatten- och vindkraft. Efterfrågan i kartongverksamheten är mindre konjunkturokänslig och genererar stabilare vinster än pappersdivisionen i koncernen. Direktavkastningen är god och balansräkningen robust. Huvud­ägare är den långsiktige och konservative Fredrik Lundbergs investmentbolag.

2. ICA – Handla mat behöver vi göra oavsett om det råder hög- eller lågkonjunktur. Dagligvaruhandelsbolag erbjuder därför stabilitet. ICA har starka marknadspositioner inom respektive verksamhetsgren och den växande apoteks­rörelsen är attraktiv. Bolaget delar dessutom ut mycket pengar till aktie­ägarna.

3. Axfood – Sektorkollega till ICA och som besitter liknande defensiva egenskaper som sin konkurrent. Stabiliteten i basaffären gör att Axfood kan dela ut omkring 86 procent av vinsten.

4. Hufvudstaden – Med låg belåning och ägare av attraktiva fastigheter ses bolaget som stabilt. Volatiliteten i aktien är också låg.

5. Tele2 – Telekombolaget genererar stabil intjäning samtidigt som direkt­avkastningen är god. Låg korrelation med övrig börs.

6. Arcus – Verksamheten i det norska vin- och spritbolaget ligger nära definition av en stabil rörelse. Våra alkoholvanor tenderar att inte påverkas nämnvärt av den allmänna konjunkturen – och i sämre tider dricker vi mer berusnings­drycker snarare än mindre.

7. AAK – Att bolaget aldrig sänkt utdelningen visar på den solida intjäningen i verksamheten som inte berörs nämnvärt av den allmänna konjunkturen. Marknads­positionerna är även starka globalt.

8. Securitas – Verksamheten i säkerhetsföretaget är stabil och marknadspositionerna starka. Efterfrågan påverkas i liten utsträckning av de konjunkturella svängningarna i ekonomin och vinsten i bolaget har historiskt visat sig stabil.

9. Handelsbanken – Starka marknadspositioner och väldigt låg andel kredit­förluster.

10. Hartmann – Danska äggkartongsproducenten Brdr. Hartmann erbjuder en rörelse med konjunkturstabila karaktärsdrag. Bolagets utdelningskapacitet är hög. Utdelningsandelen av vinsten förväntas även bli högre framöver när frukterna av det ambitiösa investeringsprogrammet skördas.
